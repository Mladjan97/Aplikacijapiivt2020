# Aplikacija za onlajn katalog obuće

Aplikacija treba da omogući administratorima da dodaju nove artikle u bazu podataka aplikacije za on-lajn prodaju obuće. Samo prijavljeni korisnici, koji se na portal prijave sa ispravnih parametrima naloga administratora sadržaja mogu da pristupe administrativnom panelu portala. Administratori mogu da dodaju nove proizvode u katalog proizvoda. Svaki proizvod je određen naslovom, slikama, detaljnim opisom, kategorijom (klasične cipele, cipela-patike, patike, čizme, itd) i osnovnim materijalom od kojeg je proizveden (koža, platno, plastika itd). Administratori za svaki od proizvoda mogu da dodaju stanje, tj. da evidentiraju koliko komada određene veličine i boje ima na stanju, npr. crna boja, veličine 42 ima 30 komada; braon boja, veličine 41 ima 10 komada; plave boje, veličina 38 ima 40 komada itd. za svaki od proizvoda. Sa korisničke strane treba omogućiti prikaz svih proizvoda poređanih po ceni. Kategorije prikazati u vidu menija na veb sajtu. Korisniku treba omogućiti pretragu po filterima u kojima korisnik može da uključi: vrstu materijala (koža, platno itd), veličine (38, 39, 40, 41, 42 itd), kategoriju za pretragu (patike, cipele itd) i boju (iz liste ponuđenih). Prikazati samo onu obuću koja odgovara podešenoj grupi filtera. Kada korisnik otvori stranicu nekog proizvoda, treba da vidi sve detalje, kao što su naslov, slika, opis, cena, kao i spisak svih dostupnih veličina i boja koje su na stanju zajedno sa prikazom broja komada na stanju u radnji. Grafički interfejs veb sajta treba da bude realizovan sa responsive dizajnom.

## Ograničenja:
---
Aplikacija mora da bude realizovana na Node.js platformi korišćenjem Nest.js razvojnog okvira i sav kôd aplikacije treba da bude organizovan prema pravilima MVC arhitekture. Baza podataka mora da bude relaciona i treba koristiti MySQL/MariaDB RDBMS. Sav generisani HTML kôd koji proizvodi aplikacija mora da bude 100% validan, tj. da generisani kôd prođe proveru W3C Validatorom (dopuštena su upozorenja, ali ne i greške). Aplikacija može grafički korisnički interfejs da generiše na strani servera, korišćenjem šablona za generisanje HTML koda (proizvoljan templating engine, integrisan sa Nest.js aplikacijom) ili da bude serviran statički deo stranice koji pomoću JavaScript-a dinamički formira komponente na front-end-u, a podatke doprema asinhrono kroz veb servis (API) metode obezbeđene u okviru same aplikacije.
Potrebno je obezbediti određeni stepen provere podataka koji se od korisnika upućuju aplikaciji. Moguća su četiri sloja zaštite i to: (1) HTML pattern u poljima za unos podataka u formularima; (2) JavaScript validacija vrednosti unetih u polja za unos podataka u formularima na front-end-u; (3) Provera korišćenjem adekvatnih testova ili korišćenjem regularnih izraza na strani servera u Node.js aplikaciji (moguće je i korišćenjem izričitih šema - Schema) i (4) provera na nivou baze podataka korišćenjem okidača nad samim tabelama baze podataka.
Neophodno je napisati prateću projektnu dokumentaciju o izradi aplikacije koja sadrži (1) model baze podataka sa detaljnim opisom svih tabela, njihovih polja i relacija; (2) dijagram organizacije elemenata aplikacije sa akcentom na isticanje MVC arhitekture na konkretnom primeru jednog odabranog zahteva, tj. rute/putanje koju Vaša aplikacija obrađuje; (3) popis svih aktivnosti koje su podržane kroz aplikaciju za sve uloge korisnika aplikacije prikazane u obliku Use-Case dijagrama; (4) popis svih kontrolera i njihovih metoda koji obavljaju potrebnu programsku i poslovnu logiku sa ciljem izvršavanja svih predviđenih aktivnosti aplikacije, kao i (5) sve ostale elemente dokumentacije predviđene uputstvom za izradu dokumentacije objavljenom na stranici predmeta u sekciji sa predavanja.
Izrada projekta mora da bude sprovođena korišćenjem alata za verziranje koda Git, a kompletan kôd aplikacije bude dostupan na javnom Git repozitorijumu, npr. na besplatnim GitHub ili Bitbucket servisima. Ne može ceo projekat da bude otpremljen u samo nekoliko masovnih Git commit-a, već mora da bude pokazano da je projekat realizovan u kontinuitetu, da su korišćene grane (branching), da je bilo paralelnog rada u više grana koje su spojene (merging) sa ili bez konflikata (conflict resolution).

---

Autor teme za projektni zadatak: Milan Tair (linkedin.com/in/milantex)

Ova tema je rezervisana od strane studenata sa brojevima indeksâ:

2016202773 (primarno odabrao/la)